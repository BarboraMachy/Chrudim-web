---
layout: post
category: CLANKY
title: "Proč jsme zasáhli do rozpočtu navrženého minulým vedením?"
date: 2018-12-31T22:00:00+02:00  
tags: 
    - zastupitelstvo
author: Aleš Nunvář, místostarosta města Chrudim

image: assets/img/posts/2018/zastupitele.jpg #751x422
---

Na prvním pracovním zasedání zastupitelstva padlo několik dotazů 
na zásahy nového vedení do rozpočtu města na rok 2019, a to zejména 
v souvislosti s plánovanými investicemi. Rozpočet zastupitelé 
v předložené, tedy pozměněné, podobě schválili, ale protože 
ne každý měl možnost být u toho, dovolím si shrnout odůvodnění 
ještě zde.

Vzhledem k termínu ustavující schůze zastupitelstva a zákonným 
podmínkám na vyvěšení návrhu rozpočtu na webu města nebyl na 
větší změny v rozpočtu časový prostor. Respektovali jsme, že návrh 
rozpočtu vytvořilo bývalé vedení města, ale po zjištění některých 
skutečností jsme přece jen k několika dílčím změnám přikročili.

Navržené, a současnou koalicí zredukované, nebývale vysoké dotace 
pro fotbalový a futsalový klub zde zmiňuji jen okrajově, pro ty jsme 
nenašli pochopení. Krátce se ovšem zastavím u měření rychlosti 
a přejdu ke změnám v plánovaných investicích.

Úsekové měření rychlosti bylo plánováno ve Václavské ulici a k tomu 
také byla v rozpočtu alokována  příslušná částka. My jsme změnili zacílení, 
a to směrem k obecnému měření rychlosti vozidel bez konkrétní lokality. 
Znamená to, že měření ve Václavské nevylučujeme, ale může být úsekové 
nebo stacionární a ve hře je i více měřených míst po městě.

Největší pozornost vzbudilo pozastavení projektu sjezdu ke sportovištím. 
Na úvod: sjezd rozhodně realizovat chceme, otázkou je kdy a jak. Projekt 
sjezdu je třeba řešit společně s koncepcí budoucí sportovní haly, 
a to zejména ve vztahu k možnému parkovacímu domu na místě stávajícího 
skateparku. Navíc přišla nová, zatím neoficiální, informace o plánované 
rekonstrukci, možná i rozšíření, blízkého mostu přes Chrudimku. 
S touto stavbou a zmíněným parkováním je nutné projekt sjezdu sladit. 
Zásadním důvodem pro naše rozhodnutí bylo ale zajištění finančních 
prostředků pro zahájení výstavby kanalizace v městské části Medlešice.

Absence kanalizace odpadních vod je v Medlešicích letitý problém. 
Po desetiletí se místní dešťová kanalizace využívá i pro napojení 
přepadů septiků a díky tomu splašky z celé obce míří do potoka 
směrem k obci Blato. A právě tam již občanům došla trpělivost 
a oprávněně si na stávající řešení stěžují. Hrozící pokuty 
nechám stranou a nemohu ani říci, že minulé vedení si nebylo 
problému vědomo. My jsme se ale po zjištění, že stávající výjimka 
na vypouštění odpadních vod do potoka vyprší v roce 2020, 
rozhodli dát tomuto projektu maximální prioritu. Částku určenou 
na sjezd jsme částečně přesměrovali na nutný výkup výtlačné části 
kanalizace, který v návrhu rozpočtu zahrnut nebyl, a zbytek jsme 
nasměrovali na budoucí kanalizaci.

Je třeba zmínit, že na rok 2020 jsou naplánovány nákladné investiční 
akce, a to jak terminál veřejné dopravy, tak i rekonstrukce 
MŠ U Stadionu, a do daného roku spadá i zmíněná výstavba 
kanalizace, která svou finanční náročností několikanásobně 
přesahuje náklady na sjezd. V první čtvrtině letošního roku bude 
ke kanalizaci dokončena projektová dokumentace, jež nám umožní 
kvalifikovaně rozhodnout z možností, zda proinvestovat prostředky 
již v roce 2019, využít je na kanalizaci v roce 2020 a nebo 
je přesměrovat na realizaci sjezdu či jiného investičního záměru, 
pokud se to ukáže jako důvodnější. Provedená opatření v rozpočtu 
ponechávají k těmto možnostem dveře otevřené.

Závěrem bych chtěl poděkovat spoluobčanům města za důvěru, 
opozičním zastupitelům za konstruktivní debatu i sdílení 
důležitých informací a nám všem popřát úspěšný vstup do nového roku.
