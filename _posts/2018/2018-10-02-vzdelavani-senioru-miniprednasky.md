---
layout: post
category: CLANKY
title: "Vzdělávání seniorů a série minipřednášek"
date: 2018-10-02T00:00:00+02:00  
tags: 
    - přednášky
    - senioři
author: Piráti Chrudim

image: assets/img/posts/2018/seniori_prednasky.png #751x422
---

Piráti pořádali nejen přednášky pro širokou vřejnost, ale také vzdělávají seniory v oblasti informačních technologií.   


## Piráti vzdělávají seniory v oblasti informačních technologií

Koordinátor krajského sdružení Pardubického kraje České pirátské strany a lídr komunální kandidátky v Chrudimi, [Pavel Štěpánek][1], pořádá vzdělávací kurzy práce s počítačem pro seniory. Minulý týden proběhlo školení ve spolupráci s chrudimským spolkem Hurá na výlet v jejich Hurá centru na Školním náměstí. Akce se zúčastnilo 5 seniorů. 

Projekt je financován v rámci participativního rozpočtování Pirátské strany, prostřednictvím něhož Piráti vrací část státních prostředků formou veřejně prospěšných činností zpět společnosti. Kdokoliv si může přihlásit projekt, jehož jediným kritériem je veřejně prospěšný účel a členové Pirátské strany svým hlasováním určí, který projekt získá kolik finančních prostředků. 

Na tento projekt získal Štěpánek od Pirátů 24 tisíc korun. Za tyto prostředky nakoupil osobní počítače, které používá při výuce. Od Plzeňské neziskové organizace získal navíc několik stolních počítačových sestav, které po skončení akce vždy daruje spolku nebo domovu, kde školení probíhalo, aby mohli senioři své získané dovednosti dál trénovat a rozšiřovat. Čas, strávený přípravou a samotnou realizací školení, věnují Štěpánek a jeho žena Nikola, tomuto projektu dobrovolně, bez nároku na odměnu.

„Obdivuji seniory, kteří se rozhodli i přes svůj mnohdy velmi pokročilý věk neztratit krok s dobou a mají zájem se vzdělávat v oblasti informačních technologií. V Hurá centru jsme si hned domluvili další termín navazujícího školení s konkrétními tématy. Chtějí porozumět mailové korespondenci a programu Skype“, říká k projektu Štěpánek. 

Seniory nevzdělávají Piráti jenom v Chrudimi. Školení už proběhlo i v České Třebové a tento týden proběhne ještě v Moravské Třebové. „Máme v plánu školení rozjet po celém kraji, do projektu bych rád zapojil více dobrovolníků a pokud bude potřeba, seženu prostředky na nákup dalších počítačů“, doplňuje Štěpánek. 


![Seniori](/assets/img/posts/2018/seniori.jpg)

## Chrudimští Piráti ukončili první minisérii přednášek pro veřejnost

V posledních čtyřech týdnech probíhaly každou středu v Měšťanské restauraci Muzeum v Chrudimi přednášky pro občany, které organizovali chrudimští Piráti ve spolupráci s Pirátskou putovní universitou. I když zájem z řad veřejnosti nebyl takový, jaký sami očekávali, nebyly určitě zbytečné. Každou z nich přenášeli živě na svou facebookovou stránku a nyní jsou všechny k dispozici na jejich kanálu YouTube. 

Minisérii přednášek zahájil, na téma dopravy a územního plánování, [Vojtěch Jirsa][1], pardubický Pirát a dopravní expert a jeho kolega, také dopravní expert, [Jakub Kutílek][2] ze strany Zelených, který společně s Piráty kandiduje v Pardubicích. Týden na to přednášel na téma GDPR a ochrany osobních údajů pirátský kandidát do senátu ČR, [Roman Šemík][3]. Asi největší zájem byl o přednášku na téma vodohospodářství a boje se suchem, které přednášeli lídři chrudimské kandidátky, [Pavel Štěpánek][4] a [Daniel Lebduška][5]. Sérii uzavíral [Zděněk Kubala][6], také kandidát do chrudimského zastupitelstva, se svou přednáškou o digitalizaci státní správy a samosprávních celků. 

„Zatímco jiné strany se nyní předhání v počtu rozdaných párků a balónků, my jsme chtěli ukázat, že nejsme jenom partou mladých křiklounů, za které nás stále někteří považují, ale máme svá témata a máme k nim co říct“, říká o přednáškách koordinátor Pirátů v Pardubickém kraji, Pavel Štěpánek. Ten se v kraji zaměřuje také na vzdělávání seniorů v oblasti informačních technologií. „Nešlo o ojedinělý případ, chrudimští Piráti dlouhodobě usilují o vzdělávání společnosti nejen v oblasti informačních a digitálních technologií, ale i v oblasti environmentální nebo urbanismu,“ doplňuje Zdeněk Kubala a Daniel Lebduška uzavírá: „Náš vzhled může sice odrazovat konzervativní voliče, ale projekty jako je tento mají bourat předsudky a ukázat, že jsme sice mladí, ale také inteligentní, aktivní a odvážní jedinci, kteří se rozhodli dělat politiku nikoliv pro zisk, ale proto, aby ji změnili, přinesli nové pohledy a společnost posunuli zase o kousek dál.“

A co je to Pirátská putovní universita (PPU)? Nejde o tradiční univerzitu, neuděluje a nebude udělovat tituly, nicméně peer-to-peer vzdělání ano. PPU je stejně jako sama pirátská strana založena na participativním agilním a svobodném fungování podle modelu tzv. chytrého hejna, který koncipoval zakladatel Pirátského hnutí Rick Falkvinge. Je putovní, protože za vámi přijede, kamkoliv bude potřeba. Jedná se o cyklus neformálních (výzkumných, popularizačních, osvětových aj.) kurzů/pracovních dílen pro veřejnost, který nabídne netradičně pojaté či zcela nové interdisciplinární předměty.

„Je to způsob, jak může politická strana zůstat autentická, relevantní a nabízet systematická řešení aktuálních (a do jisté míry i předvídatelných) problémů ve věku rostoucí komplexity, fragmentarizace společnosti, podrývané legitimity politické reprezentace, slábnoucího státu a v době, kdy 51 největších ekonomik světa jsou korporace, nikoli země“, definovala cíl PPU její zakladatelka Miluš Kotišová. 

Záznam minisérie přednášek je možné shlédnout na našem [youtube kanále](https://www.youtube.com/playlist?list=PL6xtxMlCl21QcRjlYOYFLvqhjTn_cnV4O)


![Přednášky](/assets/img/posts/2018/prednasky_plakat.png)

[1]: https://pardubice.pirati.cz/clenove/vojtech-jirsa/
[2]: https://pardubice.pirati.cz/clenove/jakub-kutilek/
[3]: https://romansemik.cz/lide/roman-semik/
[4]: https://chrudim.pirati.cz/lide/pavel-stepanek/
[5]: https://chrudim.pirati.cz/lide/daniel-lebduska/
[6]: https://chrudim.pirati.cz/lide/zdenek-kubala/
