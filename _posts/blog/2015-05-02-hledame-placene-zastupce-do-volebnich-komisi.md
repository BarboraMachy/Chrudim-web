---
layout: eu
category: blog
tags: volby, volební komise, přivýdělek
title: Hledáme placené zástupce do volebních komisí
autor: Mgr. Adam Šoukal
---
*Hradec Králové - 2.5.2012 - stanovisko KS Královéhradecký kraj České pirátské strany*

Jak jistě víte, letošní rok, je rokem volebním. Na podzim nás čekají krajské a v některých obvodech i senátní volby. Protože hodláme prosazovat myšlenky absolutní transparence a přímé demokracie i na krajské úrovni, je účast Pirátů v krajských volbách samozřejmá a senát zvažujeme také.

Již nyní bychom Vám všem rádi nabídli možnost přivýdělku zastupováním České pirátské strany ve volebních komisích. Odměna za práci v komisi vyplacená městskými a obecními úřady je 1600 Kč předseda komise, 1500 Kč zapisovatel a 1300 Kč každý z členů. Člen volební komise musí být starší 18 let a musí být občanem ČR.


Každá z kandidujících stran má možnost jmenovat jednoho člena volební komise. V případě, že strana tohoto práva nevyužije, obecní/městský úřad může volné místo obsadit kýmkoli. Budeme tedy rádi, pokud nás bude zastupovat člověk, kterému jsme sympatičtí.

Datum voleb zatím nebylo stanoveno, téměř jistě se však uskuteční v říjnu 2012. Nejpozději pak začátkem listopadu. Seznamy členů volebních komisí se uzavírají měsíc před prvním dnem voleb - tedy v září.

Máte-li zájem, zapište se prosím zde - [Okrskové volební komise](https://www.pirati.cz/piznam/ao/ovk). Zároveň nám prosím sdělte v které obci/městě/městské části nás máte zájem zastupovat. Ve městech můžete napsat i přesné číslo okrsku. Jako předmět e-mailu uveďte "Volební komise". Z minulosti víme, že úřady uvítají i telefon pro případnou další domluvu, jeho sdělení je však čistě na Vás.

V současné době připravujeme konkrétní program pro Královéhradecký kraj. Jako vždy bude založený na myšlenkách transparence a přímé demokracie. Nevyhýbáme se ani konkrétním krajským tématům a Vaše náměty rozhodně uvítáme. Krajský program budeme během léta propagovat a diskutovat s Vámi na debatách v kraji.

Objevily se dotazy jak je to s volnem v práci a náhradou mzdy. Tuto problematiku podrobně pokrývá [členství ve volební komisi a pracovní právo](http://www.mzdovapraxe.cz/archiv/dokument/doc-d9843v12716-clenstvi-ve-volebni-komisi-a-pracovni-pravo).