---
layout: eu
category: blog
title: Plán odpadového hospodářství - veřejné projednání
tags: odpad,pirati,chrudim,prednaska
autor: Nikola Štěpánková
image: /assets/images/blog/odpad.jpg
---

Dne *4.11.2015 v 16.30* v budově Městského úřadu proběhlo veřejné projednání "**Plánu odpadového hospodářství**"(dále jen POH) . Účastnili se ho představitelé firmy ISES s.r.o., kteří plán pro město Chrudim také zpracovali, místostarosta a jednatel Technických služeb Chrudim 2000 s.r.o. Roman Málek MBA a další především z řad Výboru životního prostředí města Chrudimi.

V úvodu proběhla velmi stručná prezentace analytické části POH jejími zpracovateli. Jelikož se jednalo o část, kde hlavní roli hrají především tabulky, byly nám některé ukázany.  Uvedu zde alespoň dvě pozitivní - **první vypovídající o skutečnosti klesajícího množství nebezpečných odpadů a druhá  poukazující na snižující se počet obyvatel užívajících jedno sběrné hnízdo separovaného sběru.**

Dále šla prezentace závazné části. Závazná část POH města je v souladu se závaznou částí plánu odpadového hospodářství kraje, která je v souladu se závaznou částí Plánu odpadového hospodářství ČR. Mezi její hlavní body patří:  

* Předcházení vzniku odpadů a snižování měrné produkce odpadů.  
* Minimalizace nepříznivých účinků vzniku odpadů a nakládání s nimi na lidské zdraví a životní prostředí.  
* Udržitelný rozvoj společnosti a přiblížení se k evropské "recyklační společnosti".  
* Maximální využívání odpadů jako náhrady primárních zdrojů a přechod na oběhové hospodářství.  

Zde se jedná o body, které by měla každá obec dodržovat, nic co bychom mohli změnit nebo o tom nějak polemizovat. Nastává tedy část třetí a to směrná.

Směrná část  POH je ta, kde společnost ISES navrhuje technická a technologická řešení nakládání s odpady a předcházení vzniku odpadů. Pro město Chrudim je to zejména:  

* modernizace stávajícího sběrného dvora, předpoklad dalšího sběrného dvora  
* stavba kompostárny  
* možnost kompostování na vlastních zahradách, využití dotací na nákup kompostáren (činí až 85% nákladů)  
* v rámci provozu sběrného dvora umožnit občanům odložení všech druhů nebezpečných odpadů do zajištěných kontejnerů  
* do budoucna využití kontejnerů na bílé a barevné sklo  
* více kontejnerů na elektrozařízení  
* podpora vzdělávání občanů v otázce třídění  

Na otázky, které jsem měla připravené, padly odpovědi již v průběhu představení POH. Například kde se lidé dozví, jak předcházet vzniku odpadu, kde najdou vše pohromadě? Dle infa představitelů ISES, s.r.o.  ministerstvo přislíbilo vznik **webového serveru sdružujícího informace  právě o předcházení vzniku odpadu**. Kdy? V řádu měsíců, snad. Další otázkou bylo, zda se bude klást důraz na větší separaci odpadů, zda se zřídí více kontejnerů na tříděný odpad. A odpověď z úst pana Málka: "Vše závisí na penězích a pak není tu prostor pro umístění kontejnerů. Obyvatele ruší ať už zápach nebo ruch kolem kontejnerů." Ano, je to i na nás, zda bude více kontejnerů, ale zase a znova hlavní slovo mají dle mě finance, uvolní se z rozpočtu města?

**Schválení POH** by mělo proběhnout do měsíce. Je stanoven na dobu *5ti let*. Uvidíme, zda se bude plnit tak, jak má.
